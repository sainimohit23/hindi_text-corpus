श्री भगवान् बोले

अतिश्रेष्ठ ज्ञानों में बताता ज्ञान मैं अब और भी ||

मुनि पा गये हैं सिद्धि जिसको जानकर जग में सभी || १४. १ ||


इस ज्ञान का आश्रय लिए जो रूप मेरा हो रहें ||

उत्पत्ति-काल न जन्म लें, लय-काल में न व्यथा सहें || १४. २ ||


इस प्रकृति अपनी योनि में, मैं गर्भ रखता हूँ सदा ||

उत्पन्न होते हैं उसीसे सर्व प्राणी सर्वदा || १४. ३ ||


सब योनियों में मूर्तियों के जो अनेकों रूप हैं ||

मैं बीज-प्रद पिता हूँ, प्रकृति योनि अनूप हैं || १४. ४ ||


पैदा प्रकृति से सत्त्व, रज, तम त्रिगुण का विस्तार है ||

इस देह में ये जीव को लें बांध, जो अविकार है || १४. ५ ||


अविकार सतगुण है प्रकाशक, क्योंकि निर्मल आप है ||

यह बांध लेता जीव को सुख ज्ञान से निष्पाप है || १४. ६ ||


जानो रजोगुण रागमय, उत्पन्न तृष्णा संग से ||

वह बांध लेता जीव को कौन्तेय, कर्म-प्रसंग से || १४. ७ ||


अज्ञान से उत्पन्न तम सब जीव को मोहित करे ||

आलस्य, नींद, प्रमाद से यह जीव को बन्धित करे || १४. ८ ||


सुख में सतोगुण, कर्म में देता रजोगुण संग है ||

ढ़क कर तमोगुण ज्ञान को, देता प्रमाद प्रसंग है || १४. ९ ||


रज तम दबें तब सत्त्व गुण, तम सत्व दबते रज बढ़े ||

रज सत्त्व दबते ही तमोगुण देहधारी पर चढ़े ||. १४. १० ||


जब देह की सब इन्द्रियों में ज्ञान का हो चाँदना ||

तब जान लेना चाहिए तन में सतोगुण है घना || १४. ११ ||


तृष्णा अशान्ति प्रवृत्ति होकर मन प्रलोभन में पड़े ||

आरम्भ होते कर्म के अर्जुन, रजोगुण जब बढ़े || १४. १२ ||


कौन्तेय, मोह प्रमाद हो, जब हो न मन में चाँदना ||

उत्पन्न हो आलस्य जब, होता तमोगुण है घना || १४. १३ ||


इस देह में यदि सत्त्वगुण की वृद्धि मरते काल है ||

तो प्राप्त करता ज्ञानियों का शुद्ध लोक विशाल है || १४. १४ ||


रज-वृद्धि में मर, देह कर्मासक्त पुरुषों में धरे ||

जड़ योनियों में जन्मता, यदि जन तमोगुण में मरे || १४. १५ ||


फल पुण्य कर्मों का सदा शुभ श्रेष्ठ सात्त्विक ज्ञान है ||

फल दुख रजोगुण का, तमोगुण-फल सदा अज्ञान है || १४. १६ ||


उत्पन्न सत से ज्ञान, रज से नित्य लोभ प्रधान है ||

है मोह और प्रमाद तमगुण से सदा अज्ञान है || १४. १७ ||


सात्त्विक पुरुष स्वर्गादि में, नरलोक में राजस बसें ||

जो तामसी गुण में बसें, वे जन अधोगति में फँसें || १४. १८ ||


कर्ता न कोई तज त्रिगुण, यह देखता द्रष्टा जभी ||

जाने गुणों से पार जब, पाता मुझे है जन तभी || १४. १९ ||


जो देहधारी, देह-कारण पार ये गुण तीन हो ||

छुट जन्म मृत्यु जरादि दुख से, वह अमृत में लीन हो || १४. २० ||


अर्जुन बोले

लक्षण कहो उनके प्रभो, जन जो त्रिगुण से पार हैं ||

किस भाँति होते पार, क्या उनके कहो आचार हैं || १४. २१ ||


श्री भगवान् बोले

पाकर प्रकाश, प्रवृत्ति, मोह, न पार्थ, इनसे द्वेष है ||

यदि हों नहीं वे प्राप्त, उनकी लालसा न विशेष है || १४. २२ ||


रहता उदासीन-सा गुणों से, होए नहीं विचलित कहीं ||

सब त्रिगुण करते कार्य हैं, यह जान जो डिगता नहीं || १४. २३ ||


है स्वस्थ, सुख-दुख सम जिसे, सम ढेल पत्थर स्वर्ण भी ||

जो धीर, निन्दास्तुति जिसे सम, तुल्य अप्रिय-प्रिय सभी || १४. २४ ||


सम बन्धु वैरी हैं जिसे अपमान मान समान है ||

आरम्भ त्यागे जो सभी, वह गुणातीत महान है || १४. २५ ||


जो शुद्ध निश्चल भक्ति से भजता मुझे है नित्य ही ||

तीनों गुणों से पार होकर ब्रह्म को पाता वही || १४. २६ ||


अव्यय अमृत मैं और मैं ही ब्रह्मरूप महान हूँ ||

मैं ही सनातन धर्म और अपार मोद-निधान हूँ || १४. २७ ||


ॐ तत्सदिति चतुर्दशोऽध्यायः

चौदहवाँ अध्याय समाप्त हुआ || १४ || 