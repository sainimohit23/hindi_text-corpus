श्री भगवान् ने कहा --

है मूल ऊपर शाख नीचे पत्र जिसके वेद हैं .
वे वेदवित् जो जानते अश्वत्थ - अव्यय - भेद हैं .. १५. १..

पल्लव विषय, गुण से पली अध- ऊर्ध्व शाखा छा रहीं .
नर- लोक में नीचे जड़ें कर्मानुबन्धी जा रहीं .. १५. २..

उसका यहां मिलता स्वरूप न आदि मध्याधार से .
दृढमूल यह अश्वत्थ काट असंग शस्त्र- प्रहार से .. १५. ३..

फिर वह निकालो ढूंढकर पद श्रेष्ठ ठीक प्रकार से .
कर प्राप्त जिसको फिर न लौटे, छूटकर संसार से ..
मैं शरण उसकी हूँ पुरुष जो आदि और महान है .
उत्पन्न जिससे सब पुरातन यह प्रवृत्ति- विधान है .. १५. ४..

जीता जिन्होंने संग- दोष न मोह जिनमें मान है .
मन में सदा जिनके जगा अध्यात्म- ज्ञान प्रधान है ..
जिनमें न कोई कामना सुख- दुःख और न द्वन्द्व ही .
अव्यय परमपद को सदा ज्ञानी पुरुष पाते वही . १५. ५..

जिसमें न सूर्य प्रकाश चन्द्र न आग ही का काम है .
लौटे न जन जिसमें पहुँच मेरा वही पर धाम है .. १५. ६..

इस लोक में मेरा सनातन अंश है यह जीव ही .
मन के सहित छै प्रकृतिवासी खींचता इन्द्रिय वही .. १५. ७..

जब जीव लेता देह अथवा त्यागता सम्बन्ध को .
करता ग्रहण इनको सुमन से वायु जैसे गंध को .. १५. ८..

रसना, त्वचा, दृग, कान एवं नाक, मन- आश्रय लिये .
यह जीव सब सेवन किया करता विषय निर्मित किये .. १५. ९..

जाते हुए तन त्याग, रहते, भोगते गुणयुक्त भी .
जानें न इसको मूढ़ मानव, जानते ज्ञानी सभी .. १५. १०..

कर यत्न योगी आपमें इसको बसा पहिचानते .
पर यत्न करके भी न मूढ़ अशुद्ध- आत्मा जानते .. १५. ११..

जिससे प्रकाशित है जगत्, जो तेज दिव्य दिनेश में .
वह तेज मेरा तेज है जो अग्नि में राकेश में .. १५. १२..

क्षिति में बसा निज तेज से मैं प्राणियों को धर रहा .
रस रूप होकर सोम सारी पुष्ट औषधि कर रहा .. १५. १३..

मैं प्राणियों में बस रहा हो रूप वैश्वानर महा .
पाचन चतुर्विधि अन्न प्राणापान- युत हो कर रहा .. १५. १४..

सुधि ज्ञान और अपोह मुझसे मैं सभी में बस रहा .
वेदान्तकर्ता वेदवेद्य सुवेदवित् मुझको कहा .. १५. १५..

इस लोक में क्षर और अक्षर दो पुरुष हैं सर्वदा .
क्षर सर्व भूतों को कहा कूटस्थ है अक्षर सदा .. १५. १६..

कहते जिसे परमात्मा उत्तम पुरुष इनसे परे .
त्रैलोक्य में रह ईश अव्यय सर्व जग पोषण करे .. १५. १७..

क्षर और अक्षर से परे मैं श्रेष्ठ हूं संसार में .
इस हेतु पुरुषोत्तम कहाया वेद लोकाचार में .. १५. १८..

तज मोह पुरुषोत्तम मुझे जो पार्थ! लेता ज्ञान है .
सब भाँति वह सर्वज्ञ हो भजता मुझे मतिमान् है .. १५. १९..

मैंने कहा यह गुप्त से भी गुप्त ज्ञान महान् है .
यह जानकर करता सदा जीवन सफल मतिमान् है .. १५. २०..

पन्द्रहवां अध्याय समाप्त हुआ . 